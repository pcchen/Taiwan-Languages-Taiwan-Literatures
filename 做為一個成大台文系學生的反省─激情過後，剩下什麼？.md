# 做為一個成大台文系學生的反省─激情過後，剩下什麼？

做為一個成大台文系學生的反省─激情過後，剩下什麼？(漢羅版)(https://www.facebook.com/notes/%E6%9D%9C%E4%BB%B2%E5%A5%87/%E5%81%9A%E7%82%BA%E4%B8%80%E5%80%8B%E6%88%90%E5%A4%A7%E5%8F%B0%E6%96%87%E7%B3%BB%E5%AD%B8%E7%94%9F%E7%9A%84%E5%8F%8D%E7%9C%81%E6%BF%80%E6%83%85%E9%81%8E%E5%BE%8C%E5%89%A9%E4%B8%8B%E4%BB%80%E9%BA%BC%E6%BC%A2%E7%BE%85%E7%89%88/1624706512284)
by 杜仲奇 on Monday, May 30, 2011 at 3:41pm
     最近ê tāi-tsì也到一ê khám-tsām啊，成做一ê學術界，當leh讀冊ê學生，其實並無資格來探討kap發表任何意見，足tsuē先輩、學長姐lóng比小弟koh-kah有想法，小弟也m̄敢tsìnn-thâu，kan-na佇小小個人ê facebook，提出一kuá感想，m̄敢講是一篇正式ê討論啦！
     因為小弟當時無在場，而且當時ê狀況也已經足tsuē人講過啊，各人也有各人ê觀點，另外，逐ê也知，媒體ê操作，只是一種bú-lāng，kan-nā是一種情緒ê siau-tháu，應該無必要去詳細kah討論。
     我一直leh想ê是，tsit-tsân tāi-tsì了後，guán台文所，beh án-tsuánn去面對kap思考，甚至改進？Iah是tsū án-ni放伊去？我想無應該將伊當作一ê時到tio̍h過ê「新聞」，也無應該kan-nā「khiā kuân山看馬相踢」，自命清高kap兩pîng各搧一ê嘴胚；阮會使深入來思考，台灣文學ê多元性發展，應該sinn做tsáinn-iūnn！一ê社會hâm歷史，總有伊ê主導(dominant)文化kap半對抗ê殘餘(residual)文化，甚至也有新興(emergent) ê文化，有人認為台語文是一種殘餘iah是新興文化，但是m̄管台語文ê社會定位佇tò，其實我認為，不而過是解釋權ê權力佇誰ê手頭，客家、台語、原住民kap華語文學，誰lóng想beh做主導，這m̄是「真理」ê問題，是搶「權」奪「利」ê問題，但是我並無反對社會運動ê熱情kap方法，tian-tò我是真心敬佩tsia前線ê改革者，m̄過改革總是有爭議ê，甚至buē hōo時代認同，當初伽利略m̄是講地球是圓eh？「真理」tiānn-tiānn無法度kap「權力」抗爭。
     Án-ni台灣文學ê多元性，看來並m̄是，誰是誰ê主導ê問題，會使平等看待無？這也是無可能ê，因為tsit-má所討論ê，一直m̄是「實際」ê問題。雖然世間無絕對ê真實，但是tāi-tsì總也有理可tshiû，台灣是多民族多文化多語言ê國家，也加入真tsuē歷史ê元素(西班牙、荷蘭、英美、日本、中國文化等)這無m̄對，m̄過若是推行台語是一種「壓霸」，án-ni世界性ê「美語」kap文化koh-khah是一種「文化霸權」敢m̄是？
     重點m̄是台灣文學beh án-tsuánn多元化ê問題，是歷史、社會、文化beh án-tsuánn來表現ê問題，日治時期kap國民黨時期，有伊ê歷史背景，用「霸權」語言書寫，buē-sái kah指責kap輕視，因為tsia-ê作品是不得已而為ê，到 tsit-ê時代來啊，用什麼語言lóng會使，華語、台語、客語、原住民語，甚至英語，隨人歡喜，也無人會kāng反對，也無應該反對，主要ê問題是佇「表現形式」ê適當性，每一種文化有伊尚適當ê表現形式，譬如華語「他搞砸了事還傻呼呼像個二愣子似的不知出了什麼事。」、「他是個藥罐子，終年藥不離身。」，「二愣子」kap「藥罐子」beh精確用台語表現出來，一定要了費真tsuē心神，因為這m̄是阮本身ê文化，tò-tńg來講，台語「老啊老建tiu」、「卒仔」beh用華語精確而且ha̍h-su ê用詞來表現，也是有困難ê，這iah kan-nā是詞，對整kô文化體系來講，台語民族ê掠魚文化kap用詞，也m̄是靠山ê客家所會使掌握eh，tò-páinn來講也是kâng款。koh再講華語文ê傳統，也m̄是台灣方言文字所會使表現出來ê(譬如中國北方騎馬文化)，我本身是台、客thàu-lām ê人，講客家文化當然用客語表現尚ha̍h-su，台語文化也是用台語尚ha̍h-su，當然我m̄是講，buē-sái用華語表現台語文化、客家文化iah是原住民文化，但是以適當性來講，用各民族家己ê語言表現家己ê文化是尚ha̍h-su ê，這是無疑ngái，相信也是無爭論eh。
     Hiān-tsú-sî台灣文學ê多元觀點，是無規範但是自由ê，你beh用任何文字、方式去表現文學是自由ê，m̄-ku也應該要考慮用甚麼方法tsiah會使清楚表現出一ê民族ê文化核心，台灣文學ê多元性m̄是表現佇m̄管別人死活ê個人自由表現，也m̄是表現佇霸權抗爭ê多元操作，應該是表現佇無kâng層次，而且是共同kut-la̍t ê試驗kap tshui-tshâu，有華語、日語創作ê新智識分子文學，也有白話字、歌仔冊、歌仔戲本、民間故事、民謠ê作品，我期待台灣文學經過tsit-pái ê tāi-tsì，tian-tò會使koh-khah包容，更加有無kâng 款ê聲音kap討論來king起這塊拋荒ê田園！
