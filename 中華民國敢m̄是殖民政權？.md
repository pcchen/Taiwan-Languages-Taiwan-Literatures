# 中華民國敢m̄是殖民政權？

中華民國敢m̄是殖民政權？
五月二四，作家黃春明佇台南台灣文學館演講：「台語文書寫kah教育ê商榷」，成大台文系副教授蔣為文佇台腳夯大字牌抗議，用台文kah華文寫講：「Tâi-oân chok-ka ài iōng Tâi-oân-gí chhòng-chok !」、「台灣作家不用台灣語文，卻用中國語創作，可恥！」、「用殖民者的語言華語創作才須商榷！」引起黃春明褪外衫講垃圾話，拚落來台腳beh chhoē蔣為文算數。政大台灣文學史研究所長陳芳明講：蔣為文ê講法m̄-nā「時空錯亂」，koh khah e̍h化台灣文化、傷害其他族群感情。伊koh講：tī戒嚴時期早期，部分人士確實bat用殖民政府來指稱1949年來台灣ê國民黨政府。hit陣ê政治氣氛、社會環境kah chit-má完全無仝。Taⁿ台灣已經是民主開放社會，人攏會tàng自由選擇所追求ê價值，chit陣koh講殖民關係，會使講是teh講hàm古。
    敢按呢？
1895年六月十七，日本政府正式宣布統治台灣，以大日本帝國憲法作統治台灣ê最高法；講台灣人是大日本帝國國民，無願意作大日本帝國國民ê人，會使tī 1897年五月初八進前離開台灣；講「君之代」(kimigayo)是國歌、「日之丸」(hinomaru)是國旗；派樺山資紀來作台灣總督。攏無得tio̍h台灣人ê同意。
1945年十月二五，中華民國政府正式宣布統治台灣，原本beh講以中華民國憲法作為統治台灣ê最高法，失禮，hit陣猶無中華民國憲法，m̄知台灣hit陣是m̄是無法無天ê時代？講台灣人是中華民國國民；講「三民主義吾黨所宗」是國歌、「青天白日滿地紅」是國旗；派陳儀來作台灣省行政長官。攏無得tio̍h台灣人ê同意。
1895年六月十八，台灣總督府學務部長伊澤修二提出如何hō͘新領地人民趕緊學日本語，將統治者語言作「國語」（kokugo）、mā作學校ê教學語言，不准台灣Holo、客家、原住民各族人民使用in家己ê母語。無得tio̍h台灣人ê同意。
1945年三月，中華民國政府就擬訂了〈台灣接管計劃綱要〉關於語文第一項建議：國語普及kah計劃，ùi中小學、公務員開始。kā統治者ê語言叫作「國語」（ㄍㄨㄛˇ ㄩˇ）、mā作學校ê教學語言，不准台灣Holo、客家、原住民各族人民使用in家己ê母語。無得tio̍h台灣人ê同意。
逐個攏知，日本殖民統治台灣，日本政府是殖民政府，台灣是殖民地。
按呢你講，中華民國敢m̄是殖民統治台灣？中華民國政府敢m̄是殖民政權？台灣敢m̄是殖民地？華語敢m̄是殖民統治者ê語言？
