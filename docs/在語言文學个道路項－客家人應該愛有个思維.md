# 在語言文學个道路項－客家人應該愛有个思維

在語言文學个道路項－客家人應該愛有个思維(https://www.facebook.com/notes/%E9%82%B1%E4%B8%80%E5%B8%86/%E5%9C%A8%E8%AA%9E%E8%A8%80%E6%96%87%E5%AD%B8%E4%B8%AA%E9%81%93%E8%B7%AF%E9%A0%85%E5%AE%A2%E5%AE%B6%E4%BA%BA%E6%87%89%E8%A9%B2%E6%84%9B%E6%9C%89%E4%B8%AA%E6%80%9D%E7%B6%AD/175646505826477)

      從細，ngai就係在客家語言環境氛圍，成長个人！因爭（因為）阿爸係四縣客家人，阿姆係海陸客家人；阿公係四縣客家人，阿婆乜係客家人，故所，在1990年代本土意識擎頭，族群意識開醒个年代，做為一個大學生个ngai，理由當簡單，自然認為自家係客家人，這係外在環境引領自家覺醒，還有先生个鼓勵，影響著自家个思維、觀念！
  
      記得ngai從國小開始學「國語」，還記得無使用國語就會分人罰錢、罰企、罰guˊ、罰著自家就無法度解釋个處罰，就因為講自家个母語客話，連自家愛國抑係無愛國就牽連著關係，結局就係愛受著處罰！事實上，講母語客話敢係一種原罪？事實上，麼个係國家觀念，還做細人仔个ngai正經毋知，連該央時个總統就毋知，你兜敢知？
 
      過去毋知仰般無公平个歷史，深深刻在有意識、有覺醒个客家人心肝肚！講較粗兜，講自家个母語做麼个愛受著處罰？講自家个客家母語，同愛國有麼个關係？騙人！騙人！完全就係專制獨裁時代，騙人个手法！理由當簡單，主政者為著統治个方便，無這種「所有語言平等」个思維觀念，腳下个人為著自家現下个利益、未來个前途，就來核卵跈脧踫！ngai毋知，該央時跈等政策行个人，有幾多儕認為自家做了毋著个事情，有幾多儕人後悔？因為自家現實个私利，害了幾多族群个人行向語言、文化滅絕个地步？
  
      佢兜當然有千百个理由，講自家乜係這專制獨裁制度之下个受害者，講自家毋係毋顧自家个母語文化，實在係該央時，無辦法！這應該做得體諒！無經過白色恐怖个ngai，總愛有共理个心，原諒歷史造成个錯誤！
 
      毋過這下呢？自由、民主已經係台灣核心个價值，語言文化个保存，已經係世界个價值，台灣个客家人，敢還愛停留在聽講阿公阿婆、阿爸阿姆係客家人个年代？請聽世界語言个脈動，乜請聽後生又無幾後生个ngai講：
一、語言無高低尊卑：所有語言，係該族群个人傳感情、表達思想最好个工具，
    乜係該族群个人，最顯明个族群記號！
二、所有个族群語言就有發展出文字个可能：英文書寫文字、西班牙文、日本
    平、片假名文字、阿拉伯文....，客家話當然有其可能！
三、客家話乜係像其他語言樣，做得用文字來書寫，不管係羅馬拼音、漢字同羅
    混合个文字、全漢字个寫法，就做得表達客家人个思想同感情，也就係講，
    台灣个客家人已經做得將客家生活語言提升到書寫文字、文學語言个程度
    了！
四、每一個語言進入到文字書寫个階段，就有其過程：假使客家話無進入文字階
    段，就淨係聽、講个語言定定，無法度入到文字記載、文學創作个地步！客
    家人敢講就希望自家係聽、講个語言定定？無希望進到書寫文學个語言？
五、文學來自生活，生活係語言个解釋：文學作家个生活經驗，不管係直接、間
    接抑係想像个經驗，就係其創作个題材，文學家從生活中選擇題材，用自家
    熟絡个語言完成，係其觀念！假使客家作家做得用客家語言來書寫客家人个
    經驗、生活係最直接个題材，乜係用最直接个語言，來表達自家族人个生活、
    經驗、感情同價值觀，毋使經過翻譯！最做得引起客家族群个共鳴、感動！
六、今晡日，長期不當个語言政策影響下，有當奇怪个觀念，在客家人身項發酵：
   （一）客家人个語言同其他英文、華語比毋得！情願無講客家話，乜無愛
         自家細人仔無補英文、華語！
   （二）寫作客家話別人看毋識，愛用華語來寫別人正看得識，但係又無法度
         真切表達客家人个感情、思想同價值觀。
   （三）自家毋尊重自家个語言就算了，還怪別人強調用自家个語言講話、命
         名、寫作，自家聽毋識、看毋識，又愛怪別人用自家語言个自信表達！
   （四）情願華語獨尊，官話華語，乜毋希望在地台灣最多人使用个母語—holo
         話，成為台灣个官方語言！
   （五）希望華語－北京話統治，乜毋希望自家个語言成為官方語言、國家語
         言之ㄧ。
 
      講去講轉，客家人面對自家个語言，應該用平等个觀念對待，客家話毋係低俗个語言；客家話乜做得係書寫用語、文學語言；做為這個國家个主人，客家話乜係這個國家个國語，從文化語言多元个觀念，其實，其他語言乜需要客家話个撐持，正有法度豐富自家語言、文化个內涵！
