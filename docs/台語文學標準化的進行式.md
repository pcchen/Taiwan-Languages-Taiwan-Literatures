# 台語文學標準化的進行式

台語文學標準化的進行式
 
李勤岸
 
最近台語文書寫的問題演變成激情的衝突事件，顯然咱的社會對進行中的母語教育以及台語文學的標準化真無了解。批評者恐驚是猶一直停留佇一、二十冬前的時空背景，用彼的背景來批評現況，確實有影是時空錯亂。這嘛證明真濟人干焦有法度活佇伊的舊時代，無願意面對新時代。
 
母語教育自從2001年開始實施到今，雖然猶有真濟問題需要解決，不過，已經行向語言教育的標準化是鐵的事實。這嘛符合世界的潮流，符合聯合國教科文組織對母語教育以及母語保存的呼籲。教育部實施母語教育，舉辦台灣閩南語認證考試，頒發本土母語貢獻獎，製定二月二一為台灣母語日，辦理台語閩客語文學創作比賽，佇各縣市安排國校母語日訪視…。
 
 
 
雖然最近教育部有一寡作為是倒退、不智的，譬如共實施多年的「台灣閩南語」的「台灣」兩字硬提掉，引起真濟人抗議、不滿。但是教育部的本土母語教育成就是有目共賭的。自從2006年10月整合成功的拼音文字「台羅拼音」，又接紲整合漢字，分批公告常用台語漢字700字詞，並且編輯一萬字詞以上的「台灣閩南語常用詞辭典」，供各界線頂查詢。到這個坎站猶閣講台語無標準化，袂當做母語教育，袂當寫台語文學，若毋是無知，就是「睜眼瞎說」！
 
 
 
咱閣看台語文學的創作，自從2007年開始，每年我主編出版的「台語文學年度選」攏是厚厚一大本，每年台語文學界出版的詩集、散文集、小說集嘛是攏質量相當可觀，這攏是國立台灣文學館每年的年鑑內底看會著的。目前猶當咧出版的台語文學刊物有《海翁台語文學》月刊、《台文通訊》月刊、《台文罔報》月刊、《台文戰線》季刊、《首都詩報》雙月刊…等。遮的刊物絕多數攏使用台羅拼音以及教育部的推薦漢字。請目睭擘予金，小看覓咧，台語文學的創作性命遮爾旺盛，毋通共別人的拍拚攏看做白工。
 
 
 
請毋通繼續使用過去式來看待現在進行式的台語文學 ;
 
 
 
拜託，請好禮仔看待現在進行式的台語文學，請用疼心看待未來式的台語文學！
